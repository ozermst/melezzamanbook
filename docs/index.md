# Erdoğan Özer 1939-1990

1960 Kuşağı çizerlerinden Erdoğan Özer 1939’da Burdur’da doğdu. 1966’da İzmir İktisadi İlimler Akademisi’ni bitirdi. İlk karikatürlerini muhabir olarak çalıştığı Sabah Postası gazetesinde yayınladı (1961). Daha sonra Zübük, Sosyal Adalet, Akbaba, Demokrat İzmir, Expres ve Özgür İnsan’da çizdi. 1960 yılında gazeteciliğe başlayan Özer 30 yıl boyunca İzmir, İstanbul ve Ankara basınında, tüm görev aşamalarında çalıştı. Kimi yayın organlarında düzenlediği mizah sayfalarıyla gençlere dönük bir gülmece ortamı oluşturmaya çaba gösterdi. Yapıtları belli başlı uluslararası sergilerde ve albümlerde yer aldı. Bu bağlamda; 

- Üçüncü Uluslararası Montreal Karikatür Yarışmasında “Büyük Ödül” (1966)
- Türkiye İş Bankası Karikatür Yarışmasında “1. Ödülü” (1980)
- Yomiuri Shimbun Uluslararası Karikatür Yarışmasında ‘Mansiyon’ (1982)
- Gabravo Mizah Bienalinde ‘Mansiyon’ kazandı (1985).

Özer’in ilk baskısı 1979’da Bilgi Yayınevi tarafından yapılan “MELEZ ZAMAN” adlı şiir kitabı da edebiyat çevrelerinde ilgiyle karşılanmıştı. Şu sıra sanatçının “BİR GARİP GÜLDÜ DİYELER” adlı karikatür albümü baskıya hazırlanıyor.
