# MEŞRUTİYET BASIMEVİ

## 1/Dizgi

Entertip’in gözü yaşlı parçası<br>
Altı punto aşınmış bir harf gibi<br>
Operatör Ali Canip efendi

Ciğerini kurşun buharı basmış<br> 
Ay buluta girer gibi yüreği<br>
Röntgeninde bir sonbahar gecesi

“Tutun beni, bu eylül’de kaybolmak işten değil<br>
Oğlum Demir tut elimden –nabzın ne yavaş vuruyor-<br>
İclal, sen de koluma gir – ne de ılık ellerin-<br>
Üç çatallı bir yol olmuş eylül’ün sarıları<br>
Üçümüze ayrı ayrı düşünmüşler yolları<br>
Tutun beni, karanlığa çeliyor aklımı

Hanidir her noktayı, tedirginlik içinde<br>
Yaşamımın sonuna koyuyormuş gibiyim<br>
Geçmişin her satırı bir “tashih” le yaralı<br>
Belki birkaç katratı sevginin ve umudun<br>
Nedense üşenmiyor, gülüyor uzak uzak<br>
Hüzün mü avuntu mu mümkün değil anlamak<br>

Korkumun kervanıyım başı ölüm çekiyor<br>
Kavrayamam kabzayı, tetiği okşayamam<br>
Hiç silahım olmadı girmedim kavgalara<br>
Tenimde ne bir bıçak ne mermi izi var<br>
Beni çocuk sanacak ölümü yıkayanlar<br>
Oysa ciğerlerime çöreklendi kurşunlar<br>
Tabutumu taşırken şaşkına dönecekler<br>
Niçin böyle ağırım, nereden bilecekler?”

## 2/Tertip

“Hayam derler adıma<br>
Sermürettip Hasan Kahir kulunuz<br>
Soyadımın böylesine kahredici oluşu<br>
Gerçekte incitmedi yerdeki karıncayı

Irgalamaz gençliğim<br>
Kurşunu ve kalayı<br>
Ve de antimuanı

Sıvadım mı kolları<br>
Beş saatte sekiz forma atarım<br>
Ardı sıra nice düşler kurarım

Kaytarmak değil elbet<br>
Vakitlice karşılarım akşamı<br>
Damdan düşercesine girilmez ki geceye

Ben ki aşk yollarında<br> 
Nice kızı provadan geçirip<br>
Kuşkusuz bir seferde basıla’yı almışım

Bu işte bunca yıldır alnımın akı ile<br>
Kıldan ince kumpaslarda ruh gibi dolaşırken<br>
Her nasılsa Kebire’de bir güzel bocaladım

Kebire’ye göre aşk<br>
Tek başına ve soyut<br>
Bir kelime değilmiş<br>
Yani “mücessem” diyor<br>
Besbelli aylığımdan<br> 
Giyimden ve kuşamdan<br>
Kuvaförden, çalgıdan<br>
Ayrı düşünülemez

“Yetiversin” diyormuş<br>
“Babamın sayesinde<br>
Hayli ustası olduk<br>
Fakirlik sanatının”

Şimdi ahir zamanmış<br>
Asgari ücretlerle girilmezmiş yatağa<br>
Toplu sözlememizde “istikbal” karanlıkmış

Bizim basımevinde<br>
Hilafsız üçyüz kitap<br>
Üstelik edebiyat<br>
Benim elimden geçti

Ben ki bu kitapları<br>
Daha ana rahminde<br>
Henüz sayfa halinde<br>
Üşenmeyip okudum

Ve bu üçyüz kitaba<br>
Para verip aldığım<br>
O biçim mevkuteler<br>
Kuşkusuz dahil değil

Ben bu kadar kitabı okudum da ne oldu<br>
Bu işi buncu yıldır işledim de ne oldu<br>
Adım Hasan Kahir’di gün geldi Hayyam oldu<br>
Ne bok olduysa oldu yaşamız otuz oldu<br>
Yirmisinde bir kıza hükmümüz geçmez oldu

## 3/Baskı

Çocuktum<br> 
Düşlerimi binbir renge boyardı<br>
Oyuna çağırırdı rotatifli uykular

Çocuktum<br>
İple çekiyordum<br>
Şarteline basacağım günleri

Çocuktum<br>
Karşı çıkıyordum<br>
Neden “Dinazor” koyar<br>
Hakkı usta rotatifin adını

Çocuktum<br>
Hiç durmasa diyordum<br>
Belki büyük oluşundan ötürü<br>
Sessizliği tıpkı tuzak gibiydi

Bir akşam büyümüştüm<br>
Dokundum şarteline<br>
Öz be öz benim olan bu ilk serüvenimde<br>
Korkuyu benziyordu sevincimin içyüzü

Kendini yadırgayan bir olaydı o akşam<br>
Her şeyi iki nüsha doğuran bir zamandı<br>
Karşıtının olumsuz anlamıyla kol kola<br>
Süt kokan gençliğimin korkutulmuş yanına<br>
Kendi tapınağını kuruyordu o akşam

Ve çılgın hutbesinin muazzam telkiniyle<br>
Puslu karmaşasında ofset uğultuların<br>
Hayli toy bir umudun gözlerini bağlayıp<br>
Alnımın ortasına dikiyordu o akşam

Başım batık bir evren, gözlerim uyurgezer<br># 4/Kırım

Kırım atölyesini üç yıldır mekan tuttum<br>
Donattım dört yanımı kadın posterleriyle<br>
Hanidir duvarların dilleri var konuşur<br>
Dalaşır gençliğime yalaz yalaz gözleri<br>
Can alır memeleri, dudakları can verir<br>
Gerisin sormayın söze acizlik gelir

Resimlerde çok emeğim çok hünerim var benim<br>
Her birine helalarda birkaç postam var benim<br>
Şimdi aşkın, sevişmenin, kadının gerçeğinde<br>
Billahi gözüm yoktur, bu iş benim elimde

Vaktiyle bizim müdür viran etti yerimi<br>
Söktürdü resimleri iğdiş etti neşemi<br>
O anda olan oldu kaçınılmaz olarak<br>
Şaşırdı feleğini kırım makinaları<br>
Dişliler kilitlendi düğüm oldu kayışlar<br>
Kimse benden bilmesin olur böyle vak’alar<br>
Ya Allahın hikmeti, ya kızlar, ya duvarlar

-Halit seni anladım<br>
Razı geldim bu işe<br>
Sözüm yok resimlere

Ama nazik yerlere imza atarsan eğer<br>
Ya mani düzersen kızların külotunda<br>
Hareminle birlikte çeker gidersin buradan<br>

İşte böyle kardaşlar sonunda kolayladım<br>
Mazeret beyan edip, izin alıp müdürden<br>
Tez vakitte duvarları hurilerle donattım<br>

Elime ve belime hakım olmasam bile<br>
Dilime, kalemime hükmümü geçirerek<br>
Saatte on bin hızla kırım makinasında<br>
Fukara gençliğimi kırıp geçirmekteyim
Bir manga, binbir manga çoğalıyor o akşam<br>
Alnımın ortasında o infaz duvarında<br> 
Beni mumyalıyorlar sütbeyez bobinlerle

Şimdi bir ikonanın dört renkli baskısıyım<br>
Üretim yapıyorum kendi tükenmişimden<br>
Kanayan hiçliğimin öksüz geleceğinden<br>
Sual eden kalbimi avutmuyor düşlerim

Avutmuyor eylemim tökezleyen kalbimi<br>
Bir elim grevlerde bir yumruğa kilitli<br>
Lokavtlarda yenilgiye tutuklandı bir elim<br>
Sormayın kimliğimi adım emekçi benim<br>
Sormayın kimliğimi parçalandı gençliğim<br>
Vurulda prangaya makine uyruğunda<br>
Çelikten kozasında para mekaniğinin<br>
Üretim yapıyorum kendi tükenişimden

Çok büyük örgütlerle dikilmek karşısına<br> 
Kırmak ittifakını patronla makinanın<br>
Bir yüzünde kuvveti bir yüzünde korkusu<br>
Suçlu bir paradır  bu, putunu kendi yapar<br>
Basar ocağımızı, hem put hem umut satar

## 5/Dikiş

Doğrusu az geliyor bu uğraşa iki kol<br>
Sürüklüyor doğamı kendi koşullarına<br>
Karar bir günümde, kaşla göz arasında<br>
Bir “Buda” heykeline dönersem şaşmamalı

-Kasların ve bilincin koşullanmak zorunda<br>
Bu koşulla çalışır dikiş makinaları<br>
Ne fazlası ne azı günde yirmibin forma<br>
Ortaklaşa buyruğu, kaslarla makinanın<br>
Bir yaşam bileşkesi, yazgı beraberliği<br>
Aylan’la makinanın içi içe geçmişliği-

Yıllar yılı bir uğraşa böyle koşullandıysan<br>
Paydos zili çalar çalmaz, karşına<br>
Kim çıkacak bellidir

Bir başka koşullanma<br>
Karşıt kutbu gündüzün<br>
Ya da kösnüyen gece<br>
Alır götürür seni

Ya terzi Kadriye’nin gün görmüş cinselliği<br>
Yoğun bir utanmazlık, son kertesi cüretin<br>
O hırçın birikimi gizli sevişmelerin<br>
Kayıtsız ve koşulsuz bir varoluş biçimi<br>

Ya da orospuların ezik dişiliğinde<br>
Seyriyen gecelerin taşralı çağrıları<br>
Bir genelev özlemi, yapmacığın gizemi<br>
Paranın en bayağı boyutunun içinde

Ya da bir pencereden çaldığım çıplaklığın<br>
Gözlerimde patlayan allı morlu şimşeği<br>
Kızgın anaforları sonsuz nebülözlerin<br>
Yakar kasıklarımı bu suç gecelerinde

Pusulamın bir ucu makinama kilitli<br>
Kuşkusuz kasığımdan şaşmıyor öbür ucu<br>
İç içe girdiğinden sanatımla şehvetim<br>
Ben bu işi bıraksam iktidarsız olurum<br>
Yürütemem bu işe gece sevişmeyince

## 6/Cilt

“Anlayan kişi için<br>
Sanatımız kutludur<br>
Nice ibret doludur

Biz döneriz<br>
Doğuştan mevleviyiz<br>
Formları tespih gibi çekeriz”

Böyle diyor Hidayet<br>
Akşehirli semazen<br>
Üstelik sermücellit<br>
“Kağıt nimettir” diyor<br>
“Ve de velinimettir”

“Kağıt bu kolay değil<br>
Geçmişten geleceğe her ne varsa ölümsüz<br>
Ve ölümün ta kendisi yazılmıştır üstüne”

Soruyor sarhoş Refik:<br>
“Ya hela bobinleri?”<br>
“Haşa” diyor Hidayet<br>
“Töreye tasalluttur”

Lafını esirgemez bıçakçı Refik usta;<br>
“Haydi Hidayet hoca, vakit geldi geçiyor<br>
Bolşevikliğe karşı toplu namaz bugün”

Bıçakçı Refik usta<br>
Hidayet’e bakılırsa<br>
Cemşid’in ümmetidir<br>
“Ve istese bu hınzır<br>
Bu kaltaban Bektaşi<br>
Olmazı olur edip<br>
Motor yapar kağıttan”

“Lakin bunun oğlanlara meyli varmış diyorlar<br>
Ben görmedim müdür bey, vebalini alamam<br>
Vakitlerden bir akşam şarabını kaldırıp<br>
Cemal aşıklarının şerefine boşaltmış”

-Destur Hidayet usta<br>
Gözünle görmediysen<br>
Ne sen bunu demiş ol<br>
Ne ben duymuş olayım-

“Anlamışım müdür bey
Oğlanlara heves etmek bahsinde<br>
Beni size gammazlayan düzenbaz<br>
O şüfi şehvetinin masum yüzlü şeytanı<br>
Neyin nesi, kimin fesi bilirim

Bilirim bildiririm<br>
Kul değil şaraba<br>
Tapınır şarap bana.<br>
O halde bu mecliste<br>
Tam yanında şarabın<br>
Üstelik şarap üzre<br>
Billah yemin edemem

Sizde bilirsiniz ki<br>
Cemal aşıklığına müptela olmak için<br>
Tarikat milletinden sıra düşmez bizlere”

## Birinci Çırak

Geçen ay reşit olup<br> 
Asgari ücrete “çok şükür” imza atan<br>
Yedi yılın çırağı Abdullah Kayabaşı<br>
Solcu mitinglerinin gazete satıcısı<br>
Nazire olsun diye ustası Hidayet’e<br>
Dolap beygirliğine benzetir sanatını:

“Biz döneriz<br> 
Dolap beygirleriyiz<br>
Formaları tespih gibi dizeriz<br>
Ömrübillah harman çekmek işimiz”

## İkinci Çırak

“Elimi makinaya usturuplu kaptırsam<br>
İş kazası diyerek çıksam vizitelere<br>
Çocuklar mı sürülür tehlikeli işlere<br>
Varsam mahkemelere tazminat istemeye”