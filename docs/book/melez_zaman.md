# MELEZ ZAMAN

## Heyelan

“Nice elfaz-ı mana bahsedersin<br>
Sebarı su sanıp düşdün yabane”

<p style="width: 300px; text-align: right">Eşrefoğlu</p>

Sen ki Ankara’nın birisin<br>
Bu gece yatakta<br> 
Çok hasta bir denizin uzantısı gibisin

Belki ekmek, belki eylem ya da kadın bilemem<br>
Besbelli yarı yolda bırakıp geceni<br>
Soğuyan ellerinden ansızın kaçıveren

Kısır bir çağrı oldu uçurduğun martılar<br>
Yılkıda savruluyor her şeyin/hiçbirşeyin<br>
Bakarsın mavi tüter bazı ılık sabahlar<br>
Bir sevince eğilir yüzünü seyredersin<br>
Ama birden kararır güneşin vaatleri<br>
İçindeki tutuklu pul pul olur dökülür

İpucu bulamazsın, boşunadır uğraşın<br>
Kilitlendi nedeni, sonucu acımasız<br>
Tutunmak şöyle dursun değinmek olanaksız<br>
“Seyredeyim” diyorsun bakışların kayıyor<br>
Belki siyah inci, gecenin yalnızlığı<br>
Bulaşıyor nasılsa sokak lambalarına<br>
Ölü bir istiridye birdenbire Ankara

Korku ve avuntunun kervansaraylarında<br>
Esriyen imgelerin saniyeleri gibi<br>
Ezbere sekip giden mermi çekirdekleri<br>
Yazgına resmediyor bulanık afişleri

Yatalak zamanının umarsız lehçesinde<br>
Anlamını yitiren her ne varsa bu kentte<br>
İnancın akışına karşı bir girişimle<br>
Kutsadığın saflarda heyelan yaratıyor

Troya atlarını onurunda otlatan<br>
Yabancı emellerin tuzağına benziyor<br>
Silahlara adanan körkütük aymazlığın<br>
Eğitilmiş yanılgın, kullanılan yanlışın

Cehennem tuvaline dönüşen bulvarları<br>
Acımasız çiğniyor kanın meddüceziri<br>
Ölümle yarışırken dalga dalga avlıyor<br>
Yabana bağışlıyor, eylemin hevengini

Girmesem ne olurdu bu hüsran çıkmazına<br>
Kendi gözyaşlarından utanıyor gözlerin<br>
Kanına girse bile doğmamış sevinçlerin<br>
Besbelli gönüllüsün, hemen ölebilirsin

Sen ki Ankara’nın birisin<br>
Koynunda uyuttuğun denizin<br>
Başıboş tekneleri gibisin

## Seyir Defteri

“Varlığın<br>
Su üstünde bir suret gibi<br>
Kararsız ve değişgen”

<p style="width: 300px; text-align: right">Şirazlı Hafız</p>
                 
Ben<br> 
Adem’in ilk soyut oğlu<br>
Yirminci yüzyıl doğumlu<br>
Bir elim, bir elimde tutuklu

Kor içinde, kül içinde, kan ter içinde<br>
Şu tutkun bedenim ki, onu avlamaktayım<br>
Paranın sunağında kendimin celladıyım<br>
Ağız dil vermiyor nedense inançlarım<br>

Çıkar nöbetlerinin dibinde doruğunda<br>
Yitirdim aradıkça işlevimi izimi<br>
Bir ölüm kitabesi, alnımın serüveni<br>
Köhne öğretilerin utanç çelikleri<br>
Güvercin resimleri ve dikenli telleri<br>
Seyir defterimdeki kenar işlemeleri

Kanla berkitiliyor cepheler barikatlar<br>
Mayın tarlalarının hasadında kolcular<br>
Kilitli bütün yollar, taranıyor sokaklar<br>
Çözümsüz şifrelerle kahrı simgeliyorlar<br>
İnfaz duvarlarında kurşunlu mozayıklar

Ve duvar diplerinde<br> 
Eylemine gömülmüş<br>
Güneş yıkıntıları<br>
Uğur Uğun geceler

Gayrı bayrak çekilsin bu ağıtla kefenler<br>
Çekilsin tespih gibi kalbimizde bu sızı<br>
Bir de kendi yankısı çiğnesin andımızı

Nasılsa yanlışımız yazgımıza bulaştı<br>
Ölü diri demedi kundakladı doğayı<br>
Korku ve cesaretin kökü bir yasaları

Özgürlüğü savaşın kan kardeşi sayarak<br>
Barışı çıkarlara hayınca kırdırarak<br>
Çürüyen eylemini sallıyor beşiğinde

Zorlukla anımsanan bir şey oldu çocuklar<br>
Silahı kutsamaya itiliyor elleri<br>
İki ağıt ülkesi söndürülmüş gözleri<br>
Tarla ağlar<br>
Tohum ağlar<br>
Kan ağlar

Susar ki nasıl susar<br>
Kahreder inanmayı, sendeletir yaşamı<br>
Zafer ve yenilginin iç içe akan kanı

Ardı sıra gündemin geleneksel sayfası<br>
Usulünce başlıyor o görkemli törenler<br>
Fildişi kulelerde sofra sofra örgütler<br>
Ölümleri kutsuyor imtiyazlı diriler<br>
Özenle yeşereni özenle öldürenler<br>
Kanlı çıkarlarının vaftiz törenindeler

Ve bu soysuz oyunun kaçınılmaz gereği<br>
Açarken birbirini pazarlar ve savaşlar<br>
Evlerden mezarlara sağılmada insanlar

Engizisyon yasasında radyoaktif yargılar<br>
Karanlık sorgularda cıvalı ışıldaklar<br>
Çağın karnaval takı, bu yakıcı mahyalar<br>
Kurumuş ağlamalar, çatlamış şahdamarlar

İşte açtım yaramı içinde rahle gibi<br>
Okuyorum ezbere bütün işkenceleri<br>
Örtmüşüm geçmişimi, bu günü, güneşleri<br>
Katıksız karalardan ağıtlar yakıyorum

Hazin duyarlığımın köhne buhurdanında<br>
Dilsiz çığlıklarıyla bulanık bir avuntu<br>
Açlığın zindanından erdemin mihrabına<br>
Uğun uğun tüterek zulmeti emziriyor

Ve bu kör uçurumun nükleer totemleri<br>
Talan ordularının gamalı gazabıyla<br>
Zamanın canevinde derin bir koyak açıp

Ardısıra kefensiz, acımasız, ağıtsız<br>
Muazzam ölüsünü sürüyerek mekanın<br>
Aklına iki satır bir yazıt getirmeden<br>
Sıradan olay gibi gömüyor destanları<br>

Sonra, çıkarlarının kalpazan yaklaşımı<br>
Öyle kaypak ve sinsi, üstelik nasıl iğrenç<br>
Her ne varsa nerede, bilinen bilinmeyen<br>
Hepsine de uyumsuz, o denli kahredici<br>
Azgın çıkarlarının ikiyüzlü eylemi

Bre oğlum çocuğum, bu nasıl bir beladır<br>
Neyin duasıdır bu –tenime bulaşıyor-<br>
Bir yüzünde cehennem öte yüzünde kutup<br>
Bu kimin bayrağıdır bedenime sarılan<br><br>
Beni de mi katıyor haçlı mülkiyetine<br>
Serseri mayın gibi yeminimde dolaşan<br>
Doğasının dışına mumyalanan bu zaman?

Ama nice umutlar, hem de nasıl inatçı<br>
Bilmem hangi zirvede gülerek ağlayarak<br>
Kutlu yavrularını yuvadan uçurarak<br>
Değişmez kararını bıkmadan uyguluyor<br>

Kaşla göz arasında bin bozgun binbir emek<br>
Şaşmaz bir kalıtıma kilitlendi bu eylem<br> 
Yok’tan var’a akıyor, hem coşkun hem de ürkek<br>
Yaralı müjdelerle büyüyor yarınlarım

Ben ki kendi kendimin ölümsüz çocuğuyum<br>
Daha kendi dölümde devinen bir yavruyum
