# SABAHI SORUYORUZ

## Tutuklu

Şimşek gibi apansız kendisini gösteren<br>
Bir ölüm değil ki bu, hüsnünde eriyeyim<br>
Yalnızca bir ben miyim prangaya vurulan<br>
Ölümüm de otuz yıl sürünecek içimde

Bir gece patlaması üstüme boşanıyor<br>
En zorlu infazını keşfederek ölümün<br>
Varlığın defterine “yok” diye kaydederek<br>
Beni yağmalatıyor kanlı saniyelere

Oy anam kadın anam, bu nasıl tutukluluk<br>
De bana yiğit babam, kimin fermanıdır bu

Otuz yılın körkütük karanlığı içinde<br>
Hangi deprem deşiyor kanımın enkazını<br>
Gene demir tarıyor prangalı yüreğim<br>
Yasalara sığmayan bir özge gelecekte

Ve işte hayal meyal yüzünü görüyorum<br>
Kalbini duyuyorum doğacak çocuğumun

Konulmamış adıyla onu çağırıyorum<br>
Cihana emsal gibi parlayan gözlerini<br>
Yeni doğmuş burç diye gökyüzüne salarak<br>
Ve kutlu gülüşünü soyadına yazarak<br>
Geçmişi geleceği ona bağışlıyorum

Kimse beni anmasın, sormasın ahvalimi<br>
İz bulunması çocuğum otuz yılın içinde<br>
Bakla öyle sevdiğim, çevir artık yüzünü<br>
Çürütür gözlerini gecemin karanlığı<br>
Boşuna yanma anam, unut artık oğlunu<br>
Hükmü geçiremez dualar ağlmalar<br>
Bağrına vurma baba, seni duyamıyorum<br>
Hoşça kalın hepiniz, ben artık gidiyorum

## Elpençe

Bir gözüyle mezardan<br>
Bir gözüyle zindandan<br>
Durağan yıldız gibi bakar durur bu adam

-Birtakım suçlar vardır<br>
Umulmaz vakitlerde<br>
Karanlık elleriyle<br>
Kendi faillerini kendileri yaratır-

Nitekim o adamın<br>
“Zorunlu” serüveni<br>
Bir grev gecesinde<br>
Kuşkusuz “taammüden”<br>
Lokavta kastetmekten<br>
Çok fena tökezledi

Ve ansızın elleri<br>
Kelepçenin koynunda<br>
Birkaç tutam titredi

Yokluğu pençeledi<br>
Açamadı hiçliği<br>
Ağıt ağıt elleri<br>

Besbelli tutunmayı düşledi<br>
Bir yere<br>
Bir şeylere<br>
Elleri

Ağır ağır yalnızlığa eğildi<br>
Elpençe divan<br>
Elleri

Sarıldı birbirine çaresiz avuntusuz<br>
Bilinmez ne söyledi<br>
Konuşurken elleri

Gecelerden bir gece<br>
Korkusundan gerçeğine<br>
Ayak bastı bir ölüm<br>
Pas içindi<br>
Hücre be hücre

Ve tek dostu can yoldaşı<br>
“Yalnızlığın” kendisi terk ettiği saatte<br>
İnce bileklerinde vurdu damarlarını<br>
Bin türlü açlığını<br>
Bir…………bir<br>
Döktü içinden

Şimdi adam iki yerde<br>
Bi hücresinde<br>
Bi kabrinde

## Ve Kıyıda Bir Yerde

Vakit<br>
Geceyi vuruyordu<br>
Üç beş işçi limanda<br>
Martı telaşlarıyla<br>
Sabahı arıyordu

Karanlıkta zor seçilen<br>
Bir susan bir inleyen<br>
Kara bir orman gibi<br>
Rıhtımın ayakları

Belki masal devlerinin muazzam oltaları<br>
Korkarım yüreğini söker alır denizin

Belki körfezden<br>
Beton kirpikleri<br>
Bir de gemi fenerleri<br>
Sanırım kuytularda<br>
Bazı yakamozlarla<p>
Söyleşiyordu

Durduraksız ötüyordu vapurlar<p>
Martılar susuyordu<br>
Ya deryadaki balıklar<br>
Doğrusu kimse bilmiyordu

Nedense put kesilmiş<br>
Dev gibi şahmerdanlar<br>
Bozkır türküleriyle ha babab vuruyordu

Sabahı soruyordu<br>
Çaresiz birkaç işçi<br>
Ortak türkülerini kol kola yitiyordu

Ve kıyıda bir yerde<br>
Gran tuvaletiyle<br>
Gazino mon amur<br>
Çıldırıyordu

## Yakın Güneş

Kesindir<p>
Döner çocuk ölüleri bir gün<br>
Girer gündemine zamanın

## Akça Kız’ın Nalınları

İşte üç kez patladı bayram<br>
Krupp topun namlusundan<br>
Tekmil verdi saflara

Üç vuruşta çözüldü<br>
Bin pare ağdı başıma<br>
Kekik kokularıyla Anamas torosları<br>
-Her ne kadar düşmansa da şimdi artık el ele<br>
Bayramın eşliğinde seyriyor gözlerinde<br>
Sevinç anılarıyla kara salkım geceler-

Geçti tetikte beklemekten<br>
Altıpatlar Kırıkkale horozu<br>
Dar geliyor türküsüne namlusu<br>

-Öksürük perçinleri süt Mavisi teninde<br>
Veremin kırk sarısı hücrelere yamanan<br>
Yakıcı yazgısının çıldıran ellerinde-

Doğan güne güneşe<br>
Bir türkü, bir türkü daha<br>
İç içe ve peşpeşe yanıyor mermileri<br>
Ateş mevceleri Yörük seymenleri<br>
Bayramla atbaşı düzüldü alayları<br>
Çığlık çığlık çocuklaştı yolları

-Nakış olmuş saçları<br>
Yamanmış esvapları<br>
Akça Kız’ın nalınları<br>
Çiğniyor bayramları

Sorgusuz savunmasız bir hükümdü açlığı<br>
Yaralı gülüşünden sızsa da korkuları<br>
Ülker gibi parlıyor, bayram çocukları-

Her nabız birer kudüm<br>
Kös dövüyor yürekler<br>
Yol gösterir söğüt zurna inceden<br>
Halaylarda yankılanır çiniler

-Kapanan son sayfası soğurken zamanının<br>
Savrulurken çilesi dokumacı Zilha’nın<br>
Akça Kız’da kalıyor açık giden gözleri<br>
Kalıyor ortalarda sevgisi ve özlemi-

Çoktan üç kez patladı bayram<br>
Krupp topun namlusundan<br>
Tekmil verdi saflara

Oyla hala koşuyor<br>
Bölüyor bin parçaya<br>
Akça Kız’ın nalınları<br>
Gelmiş geçmiş bayramları

## Varalım

İşte meydan haydi yürü<br>
Geçelim erdemini yoksunluğun<br>
Ne sensin menzildeki ne de ben<br>
Gel varalım hepimize

## And Olsun

Hoşnudum kavgadan uzlaşmazım ben<br>
Doğaya aykırıysa nideyim yasaları<br>
Şu kopan bir sevinçse dolu dizgin<br>
Yalaz Yalaz başımdaysa gençliğim<br>
Tere bulanmışsa bir kez ellerim<br>
Eskimez zamanı direnmelerin<br>
Ve söz<br>
kesinlikle<br>
eylemin
