# KAPALI ÇARŞI

## Gazel

Bize uygun düşüyor denizi soyutlamak<br>
Nitekim tohumları gemi gibi batırdık

Çok sesli yelken açıp görkemli kefenleri<br>
Tek boyuta indirip bir tabuta yatırdık

Nakışlar besteledik mezarının taşında<br>
En geniş duaları iki ele sığdırdık

Bir eski avuntunun izini sürdüm ama<br>
Ürperen üzünçlere kadehleri taşırdık

Yeniden yakınsadık zafer anılarını<br>
Ama kudretimizi yerinde bulamadık

Kalbimiz karşıysa da yetinmeye yatkınız<br>
Şu mutlak tutkusunu nasılsa kovaladık

Boşuna arar mıyız şarabın dengesini<br>
Kuşkusuz hüznümüzü paylaşmaya çağırdık

## Rubai

Geceyi ipe serme, bil ki yarın başkayız<br>
Durağan imgelere saplanıp kalamayız<br>
Kolay sayılmasa da hasmane birliğimiz<br>
Bizden bize kanayan görkemli bir yarayız

## Gece Kasidesi

Koyun dostlar şu plağı geceye<br>
Herkesin dileğince çalınsın türküler

Ölse bile uyandırın tez elden<br>
Kendi bedenlerine beyhude küsmüşleri

Gündüzler bizim değil bağlıyız çıkarlara<br>
Bölüşmek zorundayız bu kısa geceleri

Bize uygun bir özet verebilir gökyüzü<br>
Yoruma hayli yatkın şiir nebülözleri

Her zaman böyle olmaz ele gelmez yıldızlar<br>
Görün nasıl işlenir uzayın gergefleri

Kesinlikle deneyelim bu erguvan geceyi<br>
Belki kopya kağıdıdır çoğaltır imgeleri

Çünkü bıktık kendimizden özledik yenileri<br>
Gecikse de kendileri doğru belirtileri

Biz arada yenik düştük eskilere çatarken<br>
Kayıp ama kendileri, yaşıyor simgeleri

Susmayı geliştirsek kolay ama ne çare<br>
Hoş değil şimdilerde yaşamın gerçekleri

Öyle bir ağıyor ki suçlanan uğraşımız<br>
Kendini bulamıyor gece kasideleri
