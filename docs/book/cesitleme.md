# ÇEŞİTLEME

## Akşam

Körfeze konuk gelen bu kolay akşam<br>
Sunmuş da gökyüzünü denize<br>
Çoluk çocuk eşliğinde<br>
Suları güldürüyor

İndiriyor sılayı güneyli bir tekneden<br>
Kocaman ellerine, küçükten küçücükten<br>
Yeşil gözlü sarışın bir sevda tutuşturup<br>
Okuyor buyruğunu gurbeti incitmeden<br>
Bir seviden<br>
Bir özlemden<br>
Alıp uğurlayarak<br>
Anam gibi siliyor gözümün tasasını

Körfeze konuk gelen bu kolay akşam<br>
Sunmuş da gökyüzünü denize<br>
Çoluk çocuk eşliğinde<br>
İçimi donatıyor

## Bekle Bizi

Reis, dinle!<br>
Dinle çağrısını denizin<br>
Bu seller senin türkülerin<br>

Yanıyor ufkumuzda<br>
Belki fenerlerin<br>
Belki özlemlerin

Gökyüzünü tarıyor<br>
Kurcalıyor geceyi<br>
Uykusuz serenlerin

Ne olur hiç ölmesen<br>
Rotanı çürütmesen<br>
Bulanmasa mevsimleri denizin

Bizi biraz bekle reis<br>
Çoluk çocuk geliyoruz yanına<br>
Koptu prangaları kentimizin

## Güneş Saati

Sürüyor bozgunu o eski gökyüzünün<br>
Yeryüzünde<br>
Sinsice

Bir Selçuk saati ki sormayagör zamanı<br>
Vurur yitik güneşlerden<br>
Çalar bir özge mekanı

Şimdi binek taşıdır<br>
Yaralı bir nakıştır<br>
Yatar han kapısında

Onulmaz fetretinin bin parça yazgısında<br>
Şaşırmış pergelini, gönyesinden uğramış<br>
Hangi ecel rüzgarı söndürmüş burçlarını<br>
Bu kaçıncı evrenin batışıdır Konya’da?

Bir Selçuk saati ki sormayagör zamanı<br>
Vurur dalgın güneşlerden<br>
Çalar bir özge mekanı

## Aykırı

Kalbim eksik vuruyor / belki biraz kuşkulu<br>
Kapı çalar gibi gece yarıları<br>
Tedirgin ve yankılı

Kalbim yanlış vuruyor<br>
Belki bana aykırı<br>
Bir yerinden boğulmuş<br>
Gülmesi ağlaması

## Nötr

Günü dönmüş bir yerinden doğanın<br>
Eriyor karşıtlığı eksinin ve artının<br>
Büyü salgını ölü noktaların
