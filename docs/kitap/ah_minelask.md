# AH MİNELAŞK

## Kızıl ve Morötesi

Gözlerim kan çanağı başım şarap dumanı<br>
Arada kırk boğumlu kişiliğim devinir<br>
Geçmişimin zulmünden savrulur da bedenim<br>
Başıboş kervan gibi, utançlarda gezerim

Geceden ürperirim<br>
İrkilirim güneşten<br>
Ya senin gözlerinden<br>
Cinnete meylederim

Sevdan bana sürekli tetik düşer gibidir<br>
Bir rufai sırrıdır kıpkızıl sema eder<br>
Bulanık çağrıları deşerken çalpareler<br>
Ellerime vurulan def değil kelepçedir

Geceye girilmiyor gün sekiyor<br> 
Çağırıyor adımı kara barut kokusu<br>
Beynimin el değmemiş yabansı bir yerinde<br>
Belki de gün doğmamış doruğundan uzayın<br>
Erguvan bir uğultu korku zerrelerinden

Ve birden<br> 
Zincirleme patlıyor dişlerinin minesi<br>
“Ne olur alma beni, kırma duyarlığımı<br>
Bir gün kendiliğinden uyanır çıplaklığım<br>
Kalbim henüz küçüktür, yakamaz sevişmeyi<br>
Daha bir düşüneyim seni ve sensizliği”

Ya tutkun çekirdeği zonklayan gençliğimin<br> 
Asi uç beyliğimde oğul çıkarıyorken<br>
Ve huruç kapılarım sana açılıyorken<br>
Ben ki elbet sevgilim daha da ben oğlu ben<br>
Cismim tek olsa bile gizimde binlerce ben

Yanmışım yakılmışım yarıldı işte kalbim<br>
En kuytu kırmızılar kapıldı cezbelere<br>
Dergahı kor kesilmiş bir mürid hevesiyle<br>
Giriyor hücrelerim kızgın yörüngelere

Habersiz bir bayramın telaşlı mahyaları<br>
Kızlığın kadınlığın iç içe yıldızları<br>
Henüz reşit olmayan tedirgin öpüşlerin<br>
Ağzımda alev alev gelincik tarlaları

Ok yayda değil artık bilmem hangi menzilde<br>
Kanında iliğinde canevinde rahminde<br>
Bir kutlu analığa sabırla ve özenle<br>
Nasıl dönüştüğünü fısılda düşlerime<br>
Bağladılar yolları artık seni göremem<br>
Karar kıldı ağıtlar çöreklendi kan içre<br>
Muradı kısas üzre nice yemin peşimde<br>
Belki varmaz yerine saldığım onca haber<br>
Tetikler düşer belki suçumun tövbesine<br>
Ola ki vebalimde susta durur hançerler<br>
Ya da sinsi ıslığı kalleş bir intiharın<br>
Çeker beni koynuna sonra seni sürükler<br>
Kayar bir yavru yıldız usulca kasığından<br>
Doğmamış gülüşüyle alır başını gider

Ne olacaksa tez elden<br> 
Bir yalın sonuç olsun<br>
Kuşkusuz dolu dizgin<br>
Olan kusursuz olsun

Güç olsun geç olmasın<br>
Olanca soyutluğu yıkansın ölümlerin<br>
İsterse ellerimde kanayıp kan ağlasın<br>
Körkütük işkencesi karanlık törelerin

Bir de derin ağıtlar yosun tutsun dilimde<br>
Nasır olsun kalbimde akıl almaz günahlar<br>
Şahlansın da belimde doğmamış küheylanlar<br>
Taş kesilsin öylece varlığın mimberinde

Koptu işte<br> 
Üç tetikten<br>
Üç kanlı telkin

Akıyor üç yerimden<br>
Geceler salkım saçak bardaktan boşanıyor<br>
Ağır ağır yan yatıyor can çekişen saatler

Gözümden gökyüzünden denizden elde kalan<br>
Birkaç yetim maviyi elele tutuşturup<br>
Kanayan sonsuzluğu avutmak istesem de<br> 
Başucumda son martı kanadını kırıyor<br>
Soruyor kurşunlara ölümün anlamını<br>
Ve her şey birdenbire nefesini tutuyor<br>
Ama duyan çıkmıyor silahın cevabını

Gayri aşktan ve kandan okunmuyor fermanım<br>
Geliyor doludizgin suçlarım günahlarım<br>
Her biri bir yanımı acımasız söküyor<br>
Kefaret olsun diye yokluğa götürüyor<br>
Ardınca dalga dalga göç ediyor ateşim<br>
Kalıyor ortalarda geçmiş geleceğim

Nerde doğa, nerde yaşam, hani o kanlı zaman<br>
Bu esrik bilmeceyi böyle cevapsız kılan?

## Nü

Gel<br> 
Güzel<br>
Uyuyan yüzünle gel

Ne olur gitme güzel<br>
Şimdi seni donatan geceyle ben<br>
Kuşkusuz ayrılığa günah gibi karşıyız

## O Kadın

Öyledir işte o kadın<br>
Döver gibi sever çocukları<br>
Döver gibi sever<br>
Kollarında bilezikler

## İlk Kapı

Nasılsa şimdilerde yeni yeni oluyor<br>
Değişik algılıyor peşindeki adamı<br>
Ve onun, kızlığında gezinen bakışını<br>
Dişi çağrışımlara sarkaç gibi asarak<br>
Fosforlu vuruşuyla gece saatlerinin<br>
Ölçüsüz kadehini doldurup boşaltıyor

Ve doğası tümüyle açı değiştiriyor<br>
Şarabın şivesiyle kokmaya koşullanan<br>
Bir karanfil sanarak, adamın öpüşünü<br>
Bakine sevdasını acımasız dağlıyor

Bir kez tökezlemeden nasıl da başarıyor<br>
Gerçekte susturulmuş şehvetinden oluşan<br>
Büyük duyarlığının kilidini kırarak<br>
Sonunda bedeni sevinçten ağlıyor

Nasılsa şimdilerde yeni yeni oluyor<br>
Değişik yorumluyor seviştiği adamı